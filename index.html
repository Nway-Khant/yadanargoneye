<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>YDNGY</title>
</head>
<body>
    <h1>ကံ ကံ၏အကျိုး အဖွင့်</h1>
    <p>ဘုရားရှင် လက်ထက်တုန်းက"သုဘ"လုလင်သည် လူချင်းတူပါလျက် 
        တဥုးနှင့်တဥုး အကျိုးပေး ထူးခြားပုံကို မြင်ရသဖြင့် မရှင်းလင်းသည့်အတွက်
        မေးလျောက်အပ်သော ပြဿနာ တဆယ့်လေးချက်ကို ဘုရားရှင်ဖြေတော်မူပုံမှာ
        ယခုခေတ်လူတို့ နားလည်ဘို့ ကောင်းလှသောကြောင့် ပါဠိတော် အတိုင်းဝယ်
        အနည်းငယ်မျှရှေ့နောက်ထား၍ အတိုချုပ် ရေးသားပေအံံ့။  
    </p>
    <p>
        [ဆောင်] ထောက်မှန်ပေါ်တွင်, ကိုယ့်အသွင်ကို, ဆင်ပြင်သမှု,
               နေ့စဥ်ရှု့သို့, ယခုအခဏ်း, မှန်လို မှန်း၍, ရှူစမ်းစေချင်,
               စိတ်အစဥ်ကိို, ဆင်ပြင်လေကွဲ့ နေ့စဥ်တဲ့။
    </p>
    <h1>
        သုဘလုလင်၏ အမေး
    </h1>
    <h2>
        (က) ၁-လူချင်းတူပါလျက် အဘယ့်ကြောင့် အချို့မှာ အသက်တို၍,
        <br>၂-အချို့က အသက်ရှည်ပါသနည်း။...
    </h2>
    <h1>ဘုရားရှင်၏ အဖြေ</h1>
    <p>
        ၁။ ဤလောက၌အချို့သော မိန်းမ ယောကျ်ားတို့သည် သတွာတို့အပေါ်၌
        သနားကြင်နာ ကရုဏာ ကင်းလျက် ရက်စက် ဆိုးဝါး သူများအသက်ကို
        သတ်ဖြတ်လေ့ရှိကြ၏၊ ထိုသူများသေလျင် ငရဲသို့ ရောက်ရတတ်၏၊
        (ရှေးက ကုသိုလ်ကံတစုံတခု၏ ထောက်ပံ့မှုကြောင့်) ငရဲသို့မကျဘဲ 
        လူ့ပြည်သို့ရောက်ရလျင် ကြာရှည်နေခွင့် မရ, အသက်တိုရလေသည်။
    </p>
    <p>
        ၂။ ဤလောက၌အချို့သော မိန်းမယောကျ်ားတို့ကား သတွာတို့အပေါ်၌ သနားကြင်နာမှု
        ကရုဏာ အးကြီးလျှက် သူ့အသက်ကို သတ်ခြင်းမှ ရှောင်ကြဥ်ကြ၏၊ ထိုသူမျိုး စုတေလျင်
        နတ်ပြည်သို့ ရောက်ရတတ်၏၊ နတ်ပြည်မရောက်ဘဲ လူ့ပြည်သို့ရောက်ရလျင်လည်း
        အသက်ရှည်စွာ တည်နေရပေသည်။
    </p>
    <h2>
        (ခ) ၃-အဘယ့်ကြောင့် အချို့မှာ အနာရောဂါများ၍,<br>
            ၄-အချို့မှာ အနာရောဂါ ကင်းရှင်းပါသနည်း။...
    </h2>
    <p>
        ၃။ ဤလောက၌အချို့သော မိန်းမယောကျ်ားတို့သည် တပါးသော သတွာကို
        လက်ဖြင့်သော်၎င်း, ခဲ ဒုတ် ဒါး စသော လက်နက်ဖြင့်သော်၎င်း ညှင်းဆဲလေ့ရှိကြ၏၊
        (သေအောင်ကား မသတ်၊) ထိုသူမျိုးသေလျှင် ငရဲကျတတ်၏၊ ငရဲမကျဘဲ 
        လူ့ပြည်သို့ရောက်ရလျင် ရောဂါထူပြော အနာပေါလေသည်။
    </p>
    <p>
        ၄။ ထိုကဲ့သို့ ညှင်းဆဲ နှိပ်ဆက်လေ့ မရှိသူသည် စုတေလျင် နတ်ပြည်သို့ ရောက်ရတတ်၏၊
        နတ်ပြည်မရောက်ဘဲ လူ့ပြည်ရောက်လျင်ကား အနာရောဂါ  ကင်းရှင်းရပေသည်။
    </p>
    <h2>
        (ဂ) ၅-အဘယ့်ကြောင့် အချို့မှာ အရုပ်ဆိုး၍,<br>
            ၆-အချို့မှာ အဆင်းလှပါသနည်း။...
    </h2>
    <p>
        ၅။ ဤလောက၌အချို့သော မိန်းမယောကျ်ားတို့သည် အလွန်ဒေါသကြီးကြ၏၊
        အနည်းငယ် စကားပြောစရာရှိလျှင် သူတပါးကို ထိပါးပုတ်ခတ်၍ ပြောဆိုလေ့ရှိကြ၏၊
        ထိုလူမျိုးသေလျင် ငရဲကျတတ်၏၊ ငရဲမကျဘဲ လူ့ပြည်သို့ရောက်ရလျင် မျက်နှာပုပ်သိုး
        အရုပ်ဆိုးတတ်လေသည်။
    </p>
    <p>
        ၆။ ထိုကဲ့သို့ ဒေါသမထွက်ဘဲ စိတ်စက်ကြည်လင် အစဥ်အေးမြသူသည် စုတေလျင်
        နတ်ပြည်သို့ရောက်ရတတ်၏၊ နတ်ပြည်မရောက်ဘဲ လူ့ပြည်သို့ ရောက်ရလျင်လည်း
        ကြည်လင်လှပသော အဆင်းကို ရပေသည်။
    </p>
    <h2>
        (ဃ) ၇-အဘယ့်ကြောင့် အချို့မှာ ခြွေရံစိုးမိုး တန်ခိုးအာဏာ နည်းပါး၍,<br>
        ၈-အချို့မှာ တန်ခိုးအာဏာ ကြီးမားပါသနည်း။
    </h2>
    <p>
        ၇။ ဤလောက၌အချို့သော မိန်းမယောကျ်ားတို့သည် ဣဿာ အာကြီးကြ၏၊
        ထိုသူမျိုးသေလျှင် ငရဲသို့ကျတတ်၏၊ ငရမကျဘဲ လူ့ပြည်သို့ရောက်ရလျင်
        ခြွေရံစိုးမိုး တန်ခိုးနည်းပါးလေ၏။
    </p>
    <p>
        ၈။ ထိုကဲ့သို့ ဣဿာမရှိသူသည် စုတေလျင် နတ်ပြည်သို့ ရောက်ရတတ်၏၊
        နတ်ပြည်မရောက်ဘဲ လူ့ပြည်သို့ရောက်ရပြန်လျှင် နာမည်ကျော်ကြား ခြွေရံများ၍
        တန်ခိုးအာဏာ ဩဇာကြီးမားပေသည်။
    </p>
    <p>
        မှတ်ချက်။   ။သူတပါး၏ ကံ ဉာဏ် ဝီရိယအား လျော်စွာ စည်းစိမ်ဥစ္စာပေါခြင်း, 
        ဂုဏ်သိရ်ကြီးမားခြင်း, ထင်ရှားကျော်စောခြင်း, တတ်သိလိမ္မာခြင်း စသည်ကို မနာလိုမှု,
        စောင်းမြောင်းမှု, (မျက်စောင်းထိုး၍ကြည့်မှု)ငြူစူမှု, (သည်လိုယုန်တော့ ချုံတိုင်းရှိရဲ့-
        ဇီးကွက်လောက်တော့ ငှက်တိုင်းလှရဲ့) စသည်ဖြင့် နှုတ်ခမ်းစူ၍ ပြောဆိုမှုများသည်
        အတွင်းက ဣဿာ၏ အစွမ်းပင်တည်း။
    </p>
    <h2>
        (င) ၉-အဘယ့်ကြောင့် အချို့မှာ ဥစ္စာမဲ့မွဲ ဆင်းရဲ၍,<br>
        ၁၀-အချို့မှာ ဥစ္စာပြည့်စုံ ကုံလုံကြွယ်ဝပါသနည်း။...
    </h2>
    <p>
        ၉။ ဤလောက၌အချို့သော မိန်းမယောကျ်ားတို့သည် စွန့်ကြဲပေးကမ်း
        လှူဒါန်းလေ့မရှိကြ, မစ္ဆေရတရား အလွန်အားကြီးကြ၏၊ ထိုလူမျိုးသေလျင်
        ငရဲ၌ဖြစ်တတ်၏၊ ငရဲမကျဘဲ လူ့ပြည်သို့ရောက်ရလျင် ဥစ္စာမဲ့မွဲ ဆင်းရဲရလေ၏။
    </p>
    <p>
        ၁၀။ ထိုသို့မစ္ဆေရ မရှိဘဲ စွန့်ကြဲပေးကမ်း လှူဒါန်းလေ့ရှိသူသည် စုတေလျင်
        နတ်ပြည်သို့ရောက်ရတတ်၏၊ နတ်ပြည်မရောက်ဘဲ လူ့ပြည်ရောက်ပြန်လျင်လည်း
        ဥစ္စာပြည့်စုံ ကုံလုံကြွယ်ပေသည်။
        [ မိိမိ၌ရှိသောပစ္စည်း, မိမိနှင့်ဆိုင်သောပစ္စည်းများကို သူတပါးနှင့် မဆက်ဆံစေလိုမှု,
        မပေးကမ်း မလှူဒါန်းရက်မှုကို၎င်း, မိမိ၏ စည်းစိမ်ဂုဏ်သိရ်မျိုးကို သူတပါးရမှာစိုးခြင်းကို၎င်း
        "မစ္ဆေရ"ဟုခေါ်သည်။]
    </p>
    <h2>
        (စ) ၁၁-အဘယ့်ကြောင့် အချို့မှာ အမျိုးယုတ်၍,<br>
        ၁၂-အချို့မှာ အမျိုးမြတ်ပါသနည်း။...
    </h2>
    <p>
        ၁၁။ ဤလောက၌အချို့သော မိန်းမယောကျ်ားတို့သည် အလွန်မာနကြီးကြ၏၊
        (သူတပါးကို အထင်သေး၏၊ ကိုယ့်ကိုယ်ကို အထင်ကြီး၏၊) ရိုသေ လေးစားထိုက်သူကိုမျှ
        ရိုသေ လေးစားရမှန်း မသိတတ်၊ ထိုလူမျိုးသေလျင် ငရဲသို့ကျတတ်၏၊ ငရဲမကျဘဲ
        လူ့ပြည်သို့ရောက်ရလျင်လည်း အောာက်ကျနောက်ကျနှင့် ယုတ်ညံ့သောအမျိုး၌ ဖြစ်ရတတ်သည်။
    </p>
    <p>
        ၁၂။ ထိုသို့ မာန်မာန မကြီးဘဲ ရိုသေ လေးစားထိုက်သူကို ရိုသေ လေးစားလေ့ရှိသူသည်
        နတ်ပြည်သို့ ရောက်ရ၏၊ နတ်ပြည်သို့ မရောက်ဘဲ လူ့ပြည်သို့ ရောက်ရလျင်လည်း
        မြင့်မြတ်သော အမျိုး၌ ဖြစ်ရရိုးရှိသည်။
    </p>
    <h2>
        (ဆ) ၁၃-အဘယ်ကြောင့် အချို့မှာ အသိအလိမ္မာ ဉာဏ်ပညာ နည်းပါး၍,<br>
        ၁၄-အချို့မှာ ဉာဏ်ပညာ ကြီးမားပါသနည်း။
    </h2>
    <p>
        ၁၃။ ဤလောက၌ အချို့သော မိန်းမယောကျ်ားတို့သည် ပညာရှိအထံသို့
        ချဥ်းကပ်၍ ကုသိုလ် အကုသိုလ်ကိို၎င်း,  အပြစ်ရှိ-မရှိိ, မိိမိ မှီဝဲထိုက်-မမှီဝဲထိုက်သောအရာ,
        နောင်သံသရာဝယ် ရှည်ကြာလေးမြင့် ဖွင့်ဖွင့်ဖြိုးဖြိုး အကျိုးပေးမည့် တရားအချက်တို့ကို၎င်း,
        မေးမြန်းလေ့မရှိကြ၊ ထိုလူမျိုးသည် ထင်မိထင်ရာ ပြု၍ ဒုစရိုက်များသဖြင့် သေလျင်
        ငရဲသို့ သွားရတတ်၏၊ ငရဲသို့ မကျဘဲ လူ့ပြည်သို့ ရောက်ရလျင် အသိအလိမ္မာ
        ဉာဏ်ပညာကင်း လူးဖျင်းလူအ လူမိုက်ဖြစ်ရလေသည်။
    </p>
    <p>
        ၁၄။ ထိုကဲ့သို့သော တရားအချက်ကို နှစ်သက်ကြည်ဖြူ နာယူမေးမြန်းလေ့ရှိသူတို့ကား
        စုတေလျင် နတ်ပြည်သို့ ရောက်ရတတ်၏၊ နတ်ပြည်သို့မရောက်ဘဲ လူ့ပြည်ရောက်ရလျင်လည်း
        အသိအလိမ္မာ ဉာဏ်ပညာထက်မြက်သူ ဖြစ်ရတတ်ပေသည်။
    </p>
    <p>
        လိုရင်းအချုပ်မှာ&mdash;"ဘယ်သူ မပြု မိမိမှု"ဟူသည် နှင့်အညီ,
        ရှေးက မိမိပြုခဲ့သော ကံအားလျော်စွာ ကောင်းကျိုး&mdash;မကောင်းကျိုးကို 
        ရကြပေသည်၊ ဤကား အကျဥ်းမျှသာ ဟောအပ်သော ပါဠိတော်အရတည်း၊
        ဤ ပြခဲ့သော အမေး အဖြေများကို စဥ်းစားပြီးလျှင် ဆုတောင်းရုံမျှဖြင့် လိုရာအကျိုးကို
        မရနိုင်သောကြောင့် ဆုတောင်း အားလျော်စွာ သတိထားလျက် ကြိုးစား၍ ပြင်ဆင်ကြပါကုန်။
    </p>
    <h2>
        နံပါတ်စဥ်အတိုင်း ဆောင်ပုဒ်များ
    </h2>
    <p>
        ၁။ သူများအသက်,သတ်သည့်တွက်,အသက် ကိုယ့်မှာတို။<br>
        ၂။ မသတ်ရှောင်ရှား,ထိုသူများ,ရှည်လျား အသက်ကို။<br>
        ၃။ နှိပ်စက်ကလူ,ညှင်းဆဲဲသူ,ပြောထူ ရောဂါဆို။<br>  
        ၄။ သနားစိတ်သွင်း,မနှိမ်နင်း,ကင်းရှင်း ရောဂါကို။<br>
        ၅။ ထန်ပြင်းဒေါသ,ကြီးတတ်က,အလှ ပျက်မည်ဆို။<br>
        ၆။ ဒေါသကင်းစင်,မေတ္တာယှဥ်,ကြည်လင်လှသကို။<br>
        ၇။ မနာလိုပြန်,ဣဿာထန်,ခြံရံ ကင်းမည်ဆို။<br>
        ၈။ ဣဿာမထား,ဝမ်းမြောက်ငြား,ပေါများ ခြွေရံကို။<br>
        ၉။ မလှူမဒါန်း,မပေးကမ်း,ခြောက်ခမ်း ဥစ္စာဆို။<br>
        ၁၀။ စွန့်ကြဲလေ့တုံ,ပြုပါကုန်,ကုံလုံ ကြွယ်ဝလို။<br>
        ၁၁။ မာန်မာနကြွယ်,ထိုသူဝယ်,မျိုးနွယ် ညံ့မည်ဆို။<br>
        ၁၂။ ထိုက်သူရိုကျိုး,မာန်ကိုချိုး,အမျိုးမြတ်သကို။<br>
        ၁၃။ သိဘွယ်ဟူသမျှ,မမေးက,ဖျင်း အ&mdash;ပညာဆို။<br>
        ၁၄။ ကြားမြင်များအောင်,မေးလေ့ဆောင်,ခုနောင် တတ်သိလို။<br>
    </p>
    <h2>
        ကံ ဉာဏ် ဝီရိယ အဖွင့်
    </h2>
    <p>
        ကံ&mdash;ကံ၏အကျိုးကို ရေးသားပြီးနောက်,ဉာဏ် ဝီရိယ တို့၏
        အကြောင််းကို မရေးသားလျှင် မစုံလင်သေးသောကြောင့် ကံ ဉာဏ် ဝီရိယ
        သုံးပါးစုံပေါင်းလျှက် အကျဥ်းအမြွက်မျှ ရေးသားဥူးပေအံ့။
    </p>
    <p>
          ကံအကြောင်း။   ။ ကမ္မ&mdash;ဟူသော ပါဠိစကားကို မြန်မာလို 
        "ကံ"ဟု ခေါ်၏၊ ထို့ကြောင့် ကိုယ်ဖြင့်ပြုလုပ်မှု,နှုတ်ဖြင့် ပြောဆိုမှု,
        စိတ်ဖြင့် ကြံစည်မှုများကို "ကံ"ဟု မှတ်ပါ၊ ထိုကံသည် ရှေးရှေးဘဝ၌
        ပြုအပ်ခဲ့သောကံ,ယခုဘဝမှ ပြုအပ်သောကံဟု နှစ်မျိုးရှိ၏၊ ထိုနှစ်မျိုးတို့တွင် 
        အကျိုးတစ်ခုကို ပေးရာ၌ ရှေးရှေးကံသည် လိုရင်းအကြောင်းတည်း၊ ယခုဘဝ
        ကံမှာ ယခုဘဝအတွက် ရှေးကံ အခွင့်ရအောင်,သို့မဟုတ် အားရှိအောင် ကူညီ 
        ထောက်ပံ့ရုံသာ၊ နောက်ဘဝများ၌ကား ဆိုင်ရာအကျိုးကို ကိုယ်တိိုင်ပေးခွင့် ရှိသည်။
    </p>
    <p>
          ထို ရှေးကံများသည် အလွန်အားကောင်းသော ကံ, သာမန်လောက်သာ 
        အားရှိသောကံဟု နှစ်မျိုးရှိပြန်၏၊ ထိုတွင် ၁-ကံမျိုး၏ အကျိုးပေးပုံသည် 
        အလွန်ထင််ရှား၏၊ ဥပမာ&mdash;ရှင်ဘုရင် သဌေး မှူးမတ် စသည်ကို 
        ဖြစ်စေနိုင်၏၊ ဆင်းရဲသားအမျိုး၌ ဖြစ်ရစေကာမူ တနည်းတနည်းဖြင့် ကြွယ်ဝ ချမ်းသာ
        စေနိုင်၏၊ ၂-ကံမျိုး၏ အကျိုးပေးပုံမှာ မထင်ရှားလှ၊ သူများနဲတူ အကျိုးကိုသာ ရစေနိုင်၏၊
        ထိုကံများသည် ဤလူ့ပြည်လောက၌ မိမိတို့ချည်းသက်သက် အကျိုးပေးဘို့ ခဲယဥ်း
        သဖြင့် အကျိုးပေးခွင့်ရအောင် ဉာဏ် ဝီရိယနှင့် သတိ ဟူသော ပယောဂကို ကူညီပေးရသည်။
    </p>
    <p>
        ဉာဏ်အကြောင်း။   ။အဘိဓမ္မာနည်းအရ အကုသိုလ် အပြစ်မရှိသော 
        တတ်သိ လိမ္မာမှုကိုသာ "ဉာဏ်"ဟု ဆိုရသော်လည်း, ကံအကျိုးပေးခွင့်
        သာအောင် ကြံဆောင်ရသည့် အရာ၌မူ အပြစ်ရှိသည်ဖြစ်စေ,မရှိသည်ဖြစ်စေ 
        တတ်သိမှု, ပါးနပ်မှု, ဖြတ်လတ် သွက်လက် ချက်ချက်ချာချာနှင့် အရာရာ နှံ့
        စပ်မှုများကို "ဉာဏ်"ဟုပင် ခေါ်ရပေသည်၊ ထိုဉာဏ်သည် ၁&mdash;မိမိဘာသာ
        တတ်သိလိမ္မာသော "ဇာတိဉာဏ်" ၂&mdash;နောက်မှ ဖြစ်ပေါ်လာသော 
        "ပဝတ္တိဉာဏ်"ဟု နှစ်မျိုးရှိပြန်သည်။
    </p>
    <P>
         ထိုနှစ်မျိုးတွင် "ဇာတိဉာဏ််"ရှိသူမှာ ပြောဘွယ်မလို၊ ဇာတိဉာဏ်ကို အခြေခံ
        ၍ ပဝတ္တိဉာဏ်လည်း တိုးပွါးအောင် ကြိုးစားပါလျှင် လူတွင်တယောက် ဆိုရလောက်အောင် 
        ထွန်းတောက်လတ္တံ့၊ ဇာတိဉာဏ် မရှိသူတို့အတွက်မှာမူ ကျမ်းစာ အမျိိုးမျိုးကို
        ကြည့်ရှုသင်ယူခြင်း,မိမိထက် တတ်သိနားလည်သော ပညာရှိအထံ ဆည်းကပ်ခြင်းတို့ဖြင့် 
        ပဝတ္တိဉာဏ်ဖြစ်ပေါ်လာအောင် ကြံဆောင် အားထုတ်ရာ၌ ယခုအခါ စာသင်ခြင်း,
        ဒေသန္တရ ဗဟုသုတ ရှိခြင်းတို့ကြောင့် ပဝတ္တိဉာဏ် တိုးပွါးလျက် လောကီကြီးပွါးရေး 
        သံသရာကြီးပွါးရေး၌ ထိပ်တန်းရောက်နေသူများကို ကြည့်ပါ။
        </P>
        <P>
            [နီတိပျို့] ကောင်းစွာမရှောင်,နားထောင်သူကား,အကြားအမြင်,မြားမြောက်စင်၏၊
                   ဂုဏ်အင်ပွါး၍,ပညာလွေ့မူ,အောက်မေ့ဉာဏ်ဖြင့်,ဆင့်ဆင့် မနား,ကျိုးစီးပွါးကို,
                   ထောက်ထားစာနာ,သိလိမ္မာ၏၊ သိပါသူသည်,အရှည်ချမ်းသာ,မင်္ဂလာကို,
                   အခါလေးမြင့်,ဆောင်နိုင်သင့်။ 
        </P>
        <p>
             အသိ အလိမ္မာ ဉာဏ်ပညာနှင့် ကံရှိပါသော်လည်း လုံ့လမရှိလျှင်
            မည်သည့်အကျိုးမျှ မပြီးစေနိုင်၊ ဟိ&mdash;ထိုစကားမှန်ကြောင်းကား၊
            သုတ္တဿ&mdash;အပျင်းအားကြီး၍ တအိပ်ထည်း အိပ်နေသော၊
            သိံဟဿ&mdash;ခြင်္သေ့၏၊ မုခေ&mdash;ပါးစပ်ထဲသို့၊ မိဂါ&mdash;
            သမင်တို့သည််၊ န ပဝိသန္တိ&mdash;အလို့အလျောက် မရောက်လာကုန်၊
            "ထ၍ ဖမ်းမှု လုံ့လပြုရအုံမည်"ဟူလို။... [ဟိတောပဒေသ။]
        </p>
        <P>
            ဝီရိယအကြောင်း။  ။ကိစ္စတခု ပေါ်ပေါက်လျင် မကြောက်မရွံ့
            စွန့်စွန့်စားစား အားထုတ်မှုကို "ဝီရိယ-လုံ့လ"ဟု ခေါ်၏၊
            ဤဝီရိယသည် ၁-ပင်ကိုယ်"ဇာတိဝီရိယ" ၂-နောက်မှ ဖြစ်ပေါ်လာသော
            "ပဝတ္တိဝီရိယ"ဟု နှစ်မျိုးရှိ၏၊ ရှေးရှေးဘဝက ဝီရိယအထုံပါခဲ့သဖြင့် ဇာတိဝီရိယ
            ရှိသူမှာ ဉာဏ်ရှိပါလျင် သူတကာနှင့် မယှဥ်သာအောင် အကျိိုးခံစားရမည်၊
            ဇာတိဝီရိယ မရှိသူကား  ပဝတ္တိဝီရိယရှိအောင် ပြုပြင်ရပေလိမ့်မည်။
        </P>
        <P>
            [ဆောင်] အကျိုး အပြစ်, အမျိုးစစ်လျက်, ဆိုးညစ် ရိပျင်း&mdash;သူကို ကွင်း၍,
                   ထန်ပြင်း လုံ့လ, ရှိသူခမူ,..ဝီရိယ ဧကန် တိုးမည်တည်း။   
        </P>
        <P>
            ၁။ လုံ့လဝီရိယရှိလျင် ရနိုင်မည့်အကျိုး။<br>
            ၂။ လုံ့လဝီရိယ မရှိလျင် ဤဘဝ နောက်ဘဝ၌ အောက်ကျ နောက်ကျ
              ဖြစ်ရမည့်အပြစ်။<br>
            ၃။ ငါတို့အမျိုးသည် အထက်တန်းကျ၍ ထက်မြက်သော အမျိုး ဖြစ်ခဲ့၏၊
               ငါတို့လက်ထက်ကျမှ အောက်မကျထိုက်ဟု အမျိုးရိုးကို စိစစ် ဆင်ခြင်ရသည်။<br>
            ၄။ ပျင်းရိသူများကို မပေါင်းဘဲ ရှောင်ရမည်၊ ထိုသူများနှင့် အပေါင်းများလျင်
              "တံငါနားနီး တံငါ"ဟူသကဲ့သို့, အပျင်းဓာတ် ကူးစက်၍ အပျင်းဘက်၌ 
              ပါနေတတ်သည်။<br>
            ၅။ လုံ့လပြင်းထန်သူကို ဆည်းကပ် ခ-ယခြင်းပြုလျှင် "ဘုရားဒကာနားနီး ဘုရားဒကာ"
            ဟူသကဲ့သို့ ဝီရိယဓာတ် ကူး၍ အထူး အားတက်တတ်သည်။ 
        </P>
        <h2>
            ငါးသုံးကောင်ဝတ္ထု
        </h2>
        <p>
            မြစ်တစင်း၌ ကံယုံ, ဉာဏ်ယုံ, ဝီရိယယုံ, ငါးသုံးကောင် ရှိရာ
            အခါတပါး၌ တံငါသည်များသည် ရောက်လာလျင် ဝီရိယယုံငါးသည်
            စောစောက တင်ကြို၍ အဝေးသို့ ပြေးလေ၏၊ ဉာဏ်ယုံငါးသည် စောစောက
            မပြေးဘဲ တံငါသည်များအမိတွင် သေချင်ဟန်ဆောင်၍ နေပြီးလျင် "သေပြီ"
            ဟူသော အမှတ်ဖြင့် ကုန်းပေါ် ရေစ၌ တံငါသည်တို့ ချထားသောအခါ ရေနက်ရာသို့
            အမြန် ဆင်းပြေးလေ၏၊ "ကံရှိသလို ဖြစ်လိမ့်မည်"ဟု ကံတခုကိုသာယုံသော 
            ကံယုံငါးကား တံငါသည်များ၏ ပြုသမျှကိုခံကာ အသက် ဆုံးရှာလေသည်။       
        </p>
        <p>
            ဤ ငါးသုံးကောင်တို့တွင် ဝီရိယယုံငါး၌ လွတ်လောက်သောကံလည်း ရှိ၏၊
            ပြေးလျင် လွတ်မည်ဟု ဉာဏ်လည်းရှိ၏၊ ထို့ကြောင့် ဝီရိယထုတ်၍ ပြေးသည့်အတွက်
            လွတ်၏၊ ဉာဏ်ယုံ ငါးမှာလည်း လွတ်လောက်သော ကံနှင့် ဉာဏ်သာမက, ရေထဲသို့
            ဆင်းပြေးမှု လုံ့လကိုလည်း ပြု၏၊ ထို့ကြောင့် လွတ်၏၊ ကံံယုံငါးမှာ (ကံရှိစေကာမူ)
            ဉာဏ်နှင့် လုံ့လကို အသုံးမချသောကြောင့် အသက်ဆုံးရလေသည်။
        </p>
        <p>
            ထို့ကြောင့် ကံပေးသမျှ ပဋိသန္ဓေနေခဲ့ရပြီးနောက် တစုံတခုကောင်းကျိုး
            ပေးရာ၌ ကံသည် ဝေးသောအကြောင်း, ဉာဏ်သည် အလယ်အကြောင်း,
            ဝီရိယသည် အနီိးဆုံးသောအကြောင်း ဟု သဘောကျပြီးလျှင် ရှေးကံ၏ အကျိုး
            ပေးမှုကို အလေးဂရု မမြှော်လင့်ဘဲ လောကီ လောကုတ္တရာ ဆိုင်ရာ၌ အသိအလိမ္မာ 
            ဉာဏ်ပညာ တိုးပွါးအောင် ကြိုးစား၍ ကိုယ်နှင့်တန်သော လုံ့လကို အသုံးချပါမူ ကြက်သရေ
            မင်္ဂလာ အလိုအလျောက် ပေါ်ပေါက်လာပါလိမ့်မည်။[ဥယျောဂိနံ&mdash;ကြိုးစား အားထုတ်လေ့ရှိသော၊ ပုရိသသိံဟံ&mdash;ယောကျ်ားမြတ်သို့၊ 
            လက္ခီ&mdash;ကြက်သရေမင်္ဂလာသည်၊ ဥပေတိ&mdash;ကပ်ရောက်လာ၏၊&mdash;ဟိတောပဒေသ။]
        </p>
        <p>
            သတိိအကြောင်း။  ။ကံ အကျိုးပေးခွင့်ရအောင် ဉာဏ် ဝီရိယသာမက,
            ထိုထိုကိစ္စ၌ အမြဲအမှတ်ရသော သတိလည်း အရေးကြီး၏၊ ပြုဘွယ်ကိစ္စကို 
            အမှတ်မရဘဲ မေ့နေလျှင် ဉာဏ်နှင့် ဝီရိယကို အသုံးမပြုနိုင်တော့၊ ထို့ကြောင့် 
            ပယောဂသမ္ပတ္တိကို ပြရာ၌ ဉာဏ် ဝီရိယ သတိ ၃ မျိုးလုံးကို ပြသင့်ပါသည်။
            [ပယောဂ&mdash;ကိုယ်မှု နှုတ်မှု စိတ်မှု၏+သမ္ပတ္တိ&mdash;ပြည့်စုံခြင်း။]
        </p>
        <h2>
            မဃဒေဝလင်္ကာမှ ထုတ်နှုတ်ချက်
        </h2>
        <P>
            ၁။ ကံဟုမူလ,သမ္ဗုဒ္ဓတို့,ဟောပြသည်မှာ,အရင်းသာရှင့်။<br>
            ၂။ ဥစ္စာဘောဂ,ဇီဝိတနှင့်,သုခပွါးရန်,ဤလူ့ထံ၌,ဉာဏ် ဝီရိယ,ပယောဂတည်း။<br>
            ၃။ ကာလဒေသ,ပုဂ္ဂလကို,နှိုင်းဆအပ်တုံ,ကံကိုယုံ၍,မီးပုံအတွင်း,မဆင်းထိုက်စွာ၊
              ကျားရဲရာလည်း,ကြမာအကြောင်း,မရိုးကောင်းဟု,သူဟောင်းရှေ့က,ဆိုကုန်ကြ၏။<br>
            ၄။ လုံ့လမထူ,ဉာဏ်မကူဘဲ,အယူတစောင်း,ကံတကြောင်းမျှ,မကောင်းလည်း ကံ,
               ကောင်းလည်းကံဟု,ကံကိုချည်းသာ,မကိုးရာဘူး။<br>
            ၅။ ပညာဉာဏ်ဖြင့်,သင့်-မသင့်ကို,အခွင့်ရှု၍,အပြု လုံ့လ,ရှိအပ်စွတည့်၊
              တံငါလက်တွင်း,ရောက်လျှင်းတုံငြား,သုံကောင် ငါးကို,မှတ်သား ဝမ်းထဲ,နည်းယူစွဲလော။<br>
            ၆။ ကံမွဲဉာဏ်နုံ့,မလုံ့မလ,နတ် မ-မဘူး,အလသမျိုး,အကျိုးယွင်းယို,အလို ရော့ရည်း,မကျော့ကျည်းနှင့်၊
              ကိုယ်လည်း လုံ့လ,နတ်လည်း မ၍,တောင့်တကြံရာ၊မြန်မကြာလျှင်,လွယ်ကာ ကိစ္စ,ပြီးနိုင်ကြ၏။<br>
            ၇။ အန္ဓ ဗာလ,လူ့ ထိုမျှတို့,ကမ္မ ဝီရိယ,မယုံကြဘူး,သိဝ မဟေ,ပရမေသွာ,ဗြဟ္မာဗိဿနိုး,
              ကမ္ဘာစိုးနှင့်,တန်ခိုးကြီးမား,နတ်ဘုရားတို့,ပေးစား ဖန်ဆင်း,ဖြစ်တုံလျှင်းဟု,
              ချွတ်ယွင်းသမှု,အမှားရှုသည်,...တောင်သူ့ ယူလေ့ ယူလာတည်း။
        </P>
        <p>
            ဤ ခန္ဓာကိုယ်ကြီး၏ အတွင်း၌ ကောင်းမြတ်သောအရာ မြဲခိုင်သောအရာဟူ၍ ဘာတခုမျှ မရှိပါ၊
            အလိမ္မာစသော ဂုဏ်များကား အလွန် စင်ကြယ်၏၊ မစင်ကြယ်သော ခန္ဓာကိုယ်ကြီးဖြင့် 
            စင်ကြယ်သော ဂုဏ်သတင်းများရအောင် အားထုတ်လိုက်ကြပါလော။
        </p>
        <p>
            ငါတို့ ဗုဒ္ဓဘာသာဝင်များသည် မအို မသေ အမြဲနေရာ နိဗ္ဗာန်ကိုပင် 
            မြှော်မြင်မှန်းဆ၍ မရ-ရအောင် အားထုတ်ကြကုန် သေး၏၊ ယခုဘဝ 
            ကြီးပွါးရေး စီးပွါးရေး ပညာရေး လောက်ကို ပဇာမူ၍ ကြောက်ရမည်နည်း၊
            လုံ့လ ဝီရိယကင်း၍ အဖျင်းစား အပေါစား လုပ်နေသော်လည်း ဤခန္ဓာကိုယ်ကြီး 
            ပိုမို မကျန်းမာ,ပို၍ အသက် မရှည်တော့ပြီ။
        </p>
        <p>
            စင်စစ်သော်ကား ပျင်းနေသည့်အတွက် ခန္ဓာကိုယ်မှ အခိုးအငွေ့တွေ အပြင်သို့ မထွက်
            ရသောကြောင့် အေးစက်စက်ဖြစ်ကာ ပို၍ မကျန်းမမာ ဖြစ်သေး၏၊ ထို မကျန်းမာမှုကြောင့် 
            အပျင်းထူသူမှာ အသက်တိုဘွယ်သာ များ၏၊ ပျင်း၍ အလုပ်-မလုပ်သူသည် သာ၍ ပျင်းစရာ
            ဖြစ်နေပါလိမ့်မည်၊ လုံ့လ ဝီရိယ မှန်မှန်ဖြင့် အလုပ် လုပ်နေသူကို လူတွေကလည်း ကြည်ညို,
            နတ်တွေကလည်း စောင့်ရှောက်လို၏၊ ရှေးကံတွေကလည်း အကျိုးပေးခွင့် သာ၍ လှလှပပ 
            အကျိုးပေးကြသည်၊ ထို့ကြောင့် လုံ့လရှိသူ အဖို့မှာ လောကကြီး၌ ပျော်စရာကိုသာ တွေ့ရပါလိမ့်မည်။  
        </p>
        <p>
            တနေ့အဘိို့၌ ၁&mdash;ကုသိုလ်,၂&mdash;ဥစ္စာ,၃&mdash;ကျန်းမာရေး,၄&mdash;အတတ်ပညာ,၅&mdash;တန်ခိုးဂုဏ်သိရ်,
            ဤ ၅ မျိုးတွင် တမျိုးမျိုးမှ အကျိုးမရဘဲ ကုန်သွားသောနေ့သည် ဝမ်းနည်းစရာ လွန်စွာ အသုံးမကျ, မသေခင်က အသေဖြစ်ရသော နေ့ပင်တည်း။       
        </p>
        <p>
            [ဆောင်] ကုသိုလ်ဥစ္စာ,ကျန်းခန့်သာ၍,ပညာတန်ခိုး,တမျိုးမျိုးမှ,
                   အကျိုး မထွက်,ထိုနေ့တွက်,သက်သက် ဝမ်းနည်းဘွယ်။
        </p>
    </body>
</html>